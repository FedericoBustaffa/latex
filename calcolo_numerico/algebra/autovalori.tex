\section{Autovalori e invertibilità}
L'obbiettivo che ci poniamo ora è quello di studiare gli autovalori di una matrice in modo da ricavare un metodo
semplice per riuscire a determinare se una matrice sia invertibile senza calcolare il determinante e senza avere
altre informazioni sull'invertibilità.

Dato che gli autovalori di una matrice $A$ a componenti reali possono essere numeri complessi, andremo fin da
subito a considerare $A \in \C^{n \times n}$.

Prima di andare più in dettaglio riprendiamo i concetti di algebra lineare relativi al calcolo degli autovalori.

\begin{definition}
	Definiamo lo scalare $\lambda$, \textbf{autovalore} di $A$ se $\exists x \neq 0 \in \C^n$ tale che
	\[ A x = \lambda x \]
	Chiamiamo $x$ che soddisfa tale relazione \textbf{autovettore} di $A$ relativo all'autovalore $\lambda$.
\end{definition}

\begin{observation}
	Osserviamo che
	\begin{align*}
		A x = \lambda x       & \Leftrightarrow \\
		A x - \lambda x = 0   & \Leftrightarrow \\
		A x - \lambda I x = 0 & \Leftrightarrow \\
		(A - \lambda I) x = 0
	\end{align*}
	Ne deduciamo che $\lambda$ è un autovalore di $A$ se e solo se
	\[ \det (A - \lambda I) = 0 \]
\end{observation}

\begin{definition}
	Il determinante di una matrice è un polinomio di grado $n$ negli elementi della matrice $A$ di dimensione
	$n \times n$, dunque possiamo scrivere
	\[ p(\lambda) = \det (A - \lambda I) \]
	Questo è detto \textbf{polinomio caratteristico} di $A$.
\end{definition}

Per il \emph{teorema fondamentale dell'algebra} sappiamo che un polinomio di grado $n$ ha $n$ radici complesse
e lo scalare $\lambda$ è autovalore di $A$ se e solo se $p(\lambda) = 0$. Da qui deduciamo che una matrice $A$
di dimensione $n \times n$ ha $n$ autovalori corrispondenti alle radici del suo polinomio caratteristico.

\begin{definition}
	Il numero di volte che un autovalore compare come radice del polinomio caratteristico è detto
	\textbf{molteplicità algebrica}.
\end{definition}

\begin{definition}
	Sia $\lambda$ un autovalore di $A$, definiamo la \textbf{molteplicità geometrica} di $\lambda$ come
	\[ \dim (\Ker (A - b I)) \]
\end{definition}

In termini più pratici, la \emph{molteplicità geometrica} ci dice quanti autovettori linearmente indipendenti
troviamo nel nucleo rispetto all'autovalore.

Si può dimostrare che la \emph{molteplicità geometrica} è minore o uguale della \emph{molteplicità algebrica}.

\begin{definition}
	Una matrice $A$ si dice \textbf{diagonalizzabile} se esiste una matrice $S$ con $\det (S) \neq 0$ tale che
	\[ B = S \cdot A \cdot S^{-1} \]
	è una matrice diagonale.
\end{definition}

\begin{theorem}
	Una matrice con tutti gli autovalori distinti e quindi con molteplicità algebrica uguale alla molteplicità
	geometrica per ogni autovalore è diagonalizzabile.
\end{theorem}

\begin{theorem}
	La matrice $A$ è invertibile se e solo se $\lambda = 0$ non è un suo autovalore.
\end{theorem}

\subsection{Teoremi di localizzazione}
Questi teoremi non ci permettono di calcolare gli autovalori, bensì di definire dove questi si trovano sul piano
complesso.

L'idea è quella di identificare l'area all'interno della quale si trovano gli autovalori e se questa non comprende
lo 0 allora possiamo dedurre che la matrice sia invertibile.

Il contrario, in generale, non è vero. Non è detto che se lo 0 è compreso nell'area degli autovalori questo sia
autovalore. Non possiamo quindi dedurre che la matrice sia singolare.

\begin{theorem}[Gershgorin]
	Sia $A = (a_{ij}) \in \C^{n \times n}$. Definiamo i \textbf{cerchi di Gershgorin} $K_i$, con $1 \leq i \leq n$
	come
	\[ K_i = \{ z \in \C \mid |z - a_{ii}| \leq \sum_{j=1,\;j\neq i}^n |a_{ij}| \} \]
	Se $\lambda$ è un autovalore di $A$ allora questo appartiene all'unione dei $K_i$
	\[ \lambda \in \cup_{i=1}^n K_i \]
	\begin{proof}
		Sia $\lambda$ autovalore di $A$ con corrispondente autovettore destro $x$. La relazione $A x = \lambda x$
		implica che
		\[ \sum_{j=1}^n a_{ij} x_j = \lambda x_i \quad 1 \leq i \leq n \]
		da cui
		\[ (\lambda - a_{ii}) x_i = \sum_{j=1,\; j \neq i}^n a_{ij} x_j \quad 1 \leq i \leq n \]
		Sia $p$ l'indice di una componente di modulo massimo di $x$ allora $|x_p| = \| x \|_\infty$. Poiché
		$x \neq 0$ si ha $|x_p| > 0$. La relazione per $i = p$ nell'equazione appena scritta vale
		\[ (\lambda - a_{pp}) x_p = \sum_{j=1,\; j \neq p}^n a_{pj} x_j \]
		Passando ai valori assoluti otteniamo
		\begin{align*}
			|(\lambda - a_{pp} x_p)|                           &
			= |\lambda - a_{pp}| \cdot |x_p| =                   \\
			\left| \sum_{j=1,\; j \neq p}^n a_{pj} x_j \right| &
			\leq \sum_{j=1,\; j \neq p}^n |a_{pj}| \cdot |x_j|
		\end{align*}
		Dividendo ambo i membri per $|x_p|$ otteniamo
		\[
			|\lambda - a_{pp}| \leq
			\sum_{j=1,\; j \neq p}^n |a_{pj}| \cdot \frac{|x_j|}{|x_p|} \leq
			\sum_{j=1,\; j \neq p}^n |a_{pj}|
		\]
		Quest'ultima relazione implica che $\lambda \in K_p$.
	\end{proof}
\end{theorem}

Per il momento abbiamo definito i cerchi in funzione della somma sulle righe della matrice ma nulla ci vieta di
fare la somma sulle colonne.

Se andiamo a vedere la relazione tra gli autovalori di $A$ e di $A^T$ possiamo notare che hanno lo stesso
polinomio caratteristico dato che $\det(A) = \det(A^T)$. Volendo si potrebbe localizzare gli autovalori di $A$
localizzando gli autovalori di $A^T$. Questo però ci fornisce i cerchi di Gershgorin per colonne rispetto agli
elementi di $A$ ossia
\[ H_i = \{ z \in \C \mid |z - a_{ii}| \leq \sum_{j=1,\;j\neq i}^n |a_{ji}| \} \]
A questo punto, se volessimo localizzare gli autovalori potremmo dire che
\[ \lambda \in \left( \cup_{i=1}^n K_i \right) \cap \left( \cup_{i=1}^n H_i \right) \]