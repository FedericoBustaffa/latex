\section{Polinomio caratteristico}
Vogliamo trovare dei criteri semplici per stabilire se un endomorfismo
è diagonalizzabile o no. Prima di tutto troviamo un metodo che, dato un
endomorfismo $T : V \to V$ e posto $n = \dim(V)$, ci permetta di decidere se
uno scalare $\lambda \in \K$ è o no un autovalore di $T$. Entrano
qui in gioco i polinomi e le loro radici.

Innanzitutto osserviamo che, perché $\lambda \in \K$ sia un
autovalore, secondo la definizione bisogna che esista un $v \in V - \{O\}$
tale che
\[
	T(v) = \lambda v
\]
Questo si può riscrivere anche come
\[
	T(v) - \lambda I(v) = O
\]
dove $I : V \to V$ è l'identità. Riscriviamo ancora:
\[
	(T - \lambda I)(v) = O
\]
Abbiamo scoperto che, se $T$ possiede un autovalore $\lambda$, allora
l'endomorfismo $T - \lambda I$ non è iniettivo: infatti manda il vettore
$v$ in $O$. Dunque, se scegliamo una base qualunque per $V$ e costruiamo la
matrice $[T]$ associata a $T$, la matrice $[T - \lambda I] = [T] - \lambda I$
dovrà avere determinante uguale a 0:
\[
	det([T] - \lambda I) = 0 = det(\lambda I - [T])
\]
dove come consuetudine abbiamo indicato con $I$ anche la matrice identità.

\begin{definition}
	Dato un endomorfismo $T : V \to V$ con $n = \dim(V)$, scegliamo una base
	per $V$ e costruiamo la matrice $[T]$ associata a $T$ rispetto a tale
	base. Il \textbf{polinomio caratteristico} $P_T(t) \in \K[t]$
	dell'endomorfismo $T$ è definito da:
	\[
		P_T(t) = det(t[I] - [T])
	\]
\end{definition}

\begin{observation}
	Prima di procedere dobbiamo fare un paio di considerazioni:
	\begin{enumerate}
		\item Perché la definizione precedente abbia senso si deve verificare
		      che \[det(t[I] - [T])\] sia veramente un polinomio. Questo si può
		      dimostrare facilmente per induzione sulla dimensione
		      $n$ di $V$.
		\item È fondamentale inoltre che la definizione appena data non dipenda
		      dalla base scelta di $V$: non sarebbe una definizione buona se con
		      la scelta di due basi diverse ottenessimo due polinomi
		      caratteristici diversi.
	\end{enumerate}
\end{observation}

Questo problema per fortuna non si verifica. Infatti se scegliamo due basi $b$ e
$b'$ di $V$, come sappiamo, le due matrici $[T]_{\substack{b \\ b}}$ e
$[T]_{\substack{b' \\ b'}}$ sono legate dalla seguente relazione: esiste una
matrice $[B]$ invertibile tale che
\[
	[T]_{\substack{b \\ b}} =
		[B]^{-1} [T]_{\substack{b' \\ b'}} [B]
\]

Usando il teorema di Binet a questo punto verifichiamo che
\begin{gather*}
	det \left(tI - [T]_{\substack{b \\ b}}\right) = \\
	det \left(tI - [B]^{-1} [T]_{\substack{b' \\ b'}} [B]\right) = \\
	det \left([B]^{-1} \left(tI - [T]_{\substack{b' \\ b'}}\right) [B] \right) = \\
	det \left([B]^{-1}\right) det \left(tI - [T]_{\substack{b' \\ b'}}\right)
	det \left([B]\right) = \\
	det \left(tI - [T]_{\substack{b' \\ b'}}\right)
\end{gather*}

Abbiamo dunque mostrato che $P_T(t) = det(tI - [T])$ non dipende dalla scelta della
base.

\begin{theorem}
	Considerato $T$ come sopra, vale che uno scalare $\lambda \in \K$ è un
	autovalore di $T$ se e solo se $\lambda$ è una radice di $P_T(t)$, ossia se e
	solo se $P_T(\lambda) = 0$.
\end{theorem}

\begin{example}
	Consideriamo l'endomorfismo $T : \mathbb{C}^2 \to \mathbb{C}^2$ che, rispetto
	alla base standard di $\mathbb{C}^2$, è rappresentato dalla matrice
	\[
		[T] = \begin{pmatrix}
			\frac{1}{2}        & -\frac{\sqrt{3}}{2} \\
			\frac{\sqrt{3}}{2} & \frac{1}{2}
		\end{pmatrix}
	\]
	Il suo polinomio caratteristico risulta $P_T(t) = t^2 - t + 1$. Questo polinomio
	ha due radici in $\mathbb{C}$, ovvero $\frac{1 - i\sqrt{3}}{2}$ e
	$\frac{1 + i\sqrt{3}}{2}$, che in effetti, come sappiamo, sono gli autovalori
	di $T$.
\end{example}


